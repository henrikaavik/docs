# Põhikiri

**MITTETULUNDUSÜHINGU EESTI INTERNETI KOGUKOND PÕHIKIRI**

## I ÜLDSÄTTED

1.  MTÜ Eesti Interneti Kogukond (edaspidi “Ühing”) on vabatahtlik mittetulundusühing, mis juhindub oma tegevuses Eesti Vabariigi õigusaktidest, rahvusvahelise Internetiühingu (ISOC — edaspidi “Internet Society”) põhimõtetest ja käesolevast põhikirjast.
2.  Ühingu asukoht on Eesti Vabariik, Tallinn.
3.  Ühingu veebileht asub aadressil www.kogukond.org
4.  Ühingu inglise keelne nimetus on “Internet Society Estonia Chapter”, lühemalt “ISOC Estonia Chapter” või “ISOC Estonia”.
5.  Ühing on rahvusvahelise Internet Society esindaja ja haruorganisatsioon (“chapter”) Eestis.

## II EESMÄRGID JA TEGEVUSED

1.  Ühingu tegevuse eesmärkideks on:

    1.  Korraldada Eesti internetikasutajate kogukonna omavaheline suhtlus, infovahetus ning välja selgitada ühised seisukohad praeguste ning planeeritud õigusaktide suhtes.
    2.  Saavutada suurem läbipaistvus riigi neis otsustes ja tegemistes, mis puudutavad otseselt Eesti internetikasutajaid.
    3.  Saavutada ja tagada eristaatus pri.ee domeenidele, võttes nende haldamine vajaduse korral enda kätte.
    4.  Luua eristaatusega mtü.ee domeenid, võttes nende haldamine vajaduse korral enda kätte.
    5.  Esindada Eesti internetikasutajate kogukonna huvisid kõigis riiklikes ning korralduslikes otsustes, mis kogukonda puudutavad.
    6.  Tagada, et Eestis pakutav internetiteenus jääks võimalikult neutraalseks läbi juhtme või õhu liikuvate andmete suhtes.
    7.  Propageerida avalike ja tasuta WiFi-levialade loomist omavalitsuste poolt.
    8.  Abistada riiki rämpsposti levitajate ning arvutikurjategijate tõrjumiseks vajalike seaduste välja töötamisel.
    9.  Põhikirjaliste eesmärkide täitmise rahastamiseks projektide koostamine ja esitamine toetusfondidele ning projektide elluviimise korraldamine;
    10.  Võtab vastu annetusi, toetusi ja kingitusi;
    11.  Sõlmib lepinguid põhikirjaliste eesmärkide täitmiseks;
    12.  Valdab, kasutab ja käsutab ühingu vara;

## III ÜHINGU LIIKMED

1.  Ühingu liikmete nimekiri on avalik.
2.  Kõik Ühingu liikmed on ka Internet Society liikmed.
3.  Ühingu liikmeks võib olla iga Eesti või Eestiga seotud füüsiline isik, kellel on Eesti isikukood. Liitumiseks on vajalik esitada avaldus üheselt mõistetava liitumisesooviga, isikukoodiga, kontaktandmetega ja paberil või digitaalse allkirjaga. Juhul kui Ühinguga liitumise soov esitatakse läbi Internet Society, võtab Ühingu juhatus mõistliku aja jooksul liituda soovijaga ühendust, et saada puuduolevad andmed.
4.  Liikmetel on lisaks seadusest tulenevatele õigustele ka järgnevad õigused:

    1.  Saada Ühingu juhatuse tegevuse kohta informatsiooni.
    2.  Esitada juhatuse tegevuse kohta kaebusi nõukogu liikmetele ja paluda järelevalve teostamist.
    3.  Algatada Ühingu suhtluskanalites arutelusid eesmärgiga kujundada Ühingu ametlikke seisukohti ja esitada need juhatusele kooskõlastamiseks.

5.  Liikmetel on lisaks seadusest tulenevatele kohustustele ka järgnevad kohustused:

    1.  Käituda avalikus elus väärikalt ja seadusekuulekalt.
    2.  Maksta liikmemaksu juhul kui üldkoosoleku otsusega on liikmemaks kehtestatud ja puudub mõjuv põhjus mittemaksmiseks.
    3.  Osaleda ise või kedagi volitades üldkoosolekutel, mille mõni päevakorrapunkt nõuab kindla protsendi liikmete kohalolemist, kui pole mõjuvat põhjust puudumiseks.

6.  Ühingu ja Internet Society avalikest üritustest võivad osa võtta ka mitteliikmed.
7.  Ühingust välja astumine toimub liikme sellekohase avalduse põhjal, surma tagajärjel ning liikme välja arvamine juhatuse otsusel sanktsioonina juhul kui liige ei järgi Ühingu põhikirja.
8.  Liikmemaksude suurused kinnitab ja muudab üldkoosolek. Kui ettepanek toetust ei leia, kehtivad edasi senised liikmemaksude suurused.
9.  Juhatuse otsusel võib liikmetele teha liikmemaksu soodustust. Soodustuse määramise reeglid kehtestatakse juhatuse otsusega, avaldatakse Ühingu veebilehel ja nendest teavitatakse liikmeid.

## IV STRUKTUUR JA JUHTIMINE

1.  Ühingu juhtimisorganiteks on üldkoosolek, juhatus ja nõukogu.
2.  Ühingu nimel on õigus sõna võtta juhatuse liikmetel, nõukogu esimehel ja juhatuse esimehe või aseesimehe poolt volitatud isikul.
3.  Üldkoosolek täidab lisaks seadusest tulenevatele järgnevaid funktsioone:

    1.  Valib kuni 3 kuni 5-liikmelise juhatuse kaheks aastaks. Hääletamine on salajane, sedelitega ja igal üldkoosolekul osaleval liikmel on üks hääl. Hääletussedeli saamiseks tuleb esitada isikut tõendav dokument ning volitusi sedelite saamisel ei arvestata. Hääled loetakse üldkoosoleku juhataja poolt avalikult üldkoosolekul osalejate nähes. Sedelite osas, kus avaliku häälte lugemise ajal pole vähemalt kahe vaatleja hinnangul üheselt mõista kelle poolt hääl anti, peab üldkoosolek võtma sedeli osas seisukoha, läbi hääletamise, küsimuses kas lugeda sedelit nii nagu tõlgendab seda üldkoosoleku juhataja või jätta sedel arvestamata. Juhul kui üldkoosoleku juhataja tõlgendab sedeli rikutuks või täitmata jäänuks, jäetakse sedel ilma hääletuseta arvestamata. Hinnangu andnud osalejate nimed, üldkoosoleku juhataja tõlgendus ning hääletuse korral üldkoosoleku otsus protokollitakse. Erimeelsusi tekitanud sedelid ning arvestamata jäetud sedelid lisatakse üldkoosoleku protokollile.
    2.  Juhul kui juhatusse kandideerib isik, kes on olnud juhatuse liige vähemalt viimased 4 aastat järjest, peab ta valituks saamiseks koguma vähemalt 1/5 kõigist üldkoosolekul antud häältest, kusjuures lävendi arvutamisel ümardatakse vajaminev häälte arv ülespoole. Juhatusest väljas olemise perioodid, mis on lühemad kui 6 kuud, ei lähe järjestikuse juhatuse liikmelisuse arvutamisel arvesse.
    3.  Igale juhatuse kandidaadile tuleb enne juhatuse valimist anda vastaval üldkoosolekul vähemalt 10 minutit aega enda tutvustamiseks. Juhul kui kandidaate on rohkem kui 10 võib üldkoosoleku juhataja ettepanekul ning üldkoosolekul osalejate enamuse otsusega piirata iga kandidaadi esinemise aja 5 minutiga. Kandidaatide esinemise järjekord otsustatakse vahetult enne esinemist loosiga.
    4.  Vähem kui 3 häält kogunud kandidaat ei osutu valituks.
    5.  Juhatusse kandideerija ei või olla samal ajal ühegi registreeritud erakonna ega põhikirjalise eesmärgina erakonnaks pürgiva organisatsiooni liige. Juhatuse liikmel on kahtluse korral õigus nõuda kandidaadilt sellekohast kirjalikku ja allkirjaga kinnitust hiljemalt üldkoosoleku alguseks ning eemaldada kinnitust mitte esitanud kandidaat valimistelt.
    6.  Juhul kui üldkoosoleku päevakorras on juhatuse valimine tuleb üldkoosolekust ette teatada vähemalt 14 kalendripäeva enne toimumist, sealhulgas jättes kandideerimisperioodiks vähemalt 7 kalendripäeva alates välja kuulutamisest ning avaldades kandidaatide nimekirja, koos kandidaatide fotode ja kandidaatide saadetud ennast tutvustavate tekstidega (kuni 6000 tähemärki), viivitamatult peale kandideerimisperioodi lõppu Ühingu veebilehel. Muul juhul kutsutakse üldkoosolek kokku seaduses ette nähtud viisil. Kandideerimisperiood peab lõppema hiljemalt 48 tundi enne üldkoosoleku algust. Kandidaatide saadetud ennast tutvustavad tekstid peavad olema saadaval trükistena üldkoosolekul nähtavas kohas, mõistlikus koguses ning üldkoosoleku algusest alates.
    7.  Üldkoosolek võib nõukogu laiali saata 3/4 üldkoosolekul osalejate otsusega. Enne vastavat hääletust peab üldkoosolek vähemalt 10 minutiks andma sõna nõukogu viimasele esimehele või temapoolse soovi või tema puudumise korral esimesele sõna soovivale nõukogu liikmele.

4.  Juhatus täidab lisaks seadusest tulenevatele järgnevaid funktsioone:

    1.  Kutsub kokku üldkoosoleku vähemalt kord aastas, sealjuures uue juhatuse valimiseks vähemalt iga kahe aasta tagant.
    2.  Viivitamatult peale juhatuse uue koosseisu valimist üldkoosoleku poolt valib juhatus endi hulgast juhatuse esimehe.
    3.  Juhatuse esimees, viivitamatult pärast ametisse asumist, nimetab juhatuse hulgast aseesimehe ja laekuri.
    4.  Juhatuse esimees võib anda ülejäänud juhatuse liikmetele ametinimetusi kooskõlas konkreetse juhatuse liikme soovide ja oskustega.
    5.  Sama isik võib olla juhatuse esimees maksimaalselt 4 aastat järjest.
    6.  Juhul kui mistahes põhjusel jääb juhatusse alles vähem kui 3 liiget, tuleb viivitamatult korraldada uus üldkoosolek koos valimistega.
    7.  Juhul kui juhatuse liige soovib astuda juhatusest tagasi või selgub, et ta on mõne erakonna või põhikirja järgi erakonnaks pürgiva organisatsiooni liige, tuleb juhatusel kolme kuu jooksul kokku kutsuda üldkoosolek uue juhatuse valimiseks.
    8.  Juhatuse esimees juhib Ühingut vastavalt käesolevale põhikirjale. Ta juhib kõiki juhatuse koosolekuid kui pole vastavat õigust konkreetse koosoleku osas kirjaliku volitusega andnud mõnele teisele juhatuse liikmele.
    9.  Juhatuse esimees kutsub isikuid liituma nõukoguga, vastavalt juhatuse sellekohasele otsusele iga konkreetse isiku puhul. Igal juhatuse liikmel ning samuti nõukogu esimehel on vetoõigus iga kaalutlusel oleva isiku suhtes. Juhatuse koosolek on pädev otsustama kellegi nõukokku kutsumist ainult juhul kui koosolekul osalevad kõik juhatuse liikmed ning samuti nõukogu esimees eeldusel, et nõukogul on esimees.
    10.  Juhatuse esimees hoiab nõukogu esimehe kursis kõigi liikmete kontaktinfoga.
    11.  Kord kvartalis kutsub juhatuse esimees kokku nõukogu koosoleku, kus annab ülevaate Ühingu tegevusest ning tulevikuplaanidest. Ta vastab nõukogu küsimustele ning saab nõu edasiseks tegevuseks.
    12.  Laekur vastutab arvete õigeaegse tasumise, liikmemaksude kogumise, finantsdokumentide säilitamise, projektiaruannete koostamise ja aasta finantsaruannete koostamise eest nii Internet Society kui ka Eesti riigi jaoks.
    13.  Laekuril on õigus kohustada juhatust kokku kutsuma üldkoosolek juhul kui ta märkab tõsist Ühingu vara väärkasutamist. Säärase üldkoosoleku päevakorra määrab laekur.
    14.  Juhatuse aseesimees protokollib kõik juhatuse koosolekud, vastutab iga-aastase tegevusaruande koostamise ja Internet Society-le saatmise eest ning on Internet Society igapäevane kontaktisik ja teavitaja Ühingu tegevuse osas.

5.  Nõukogu:

    1.  Eksisteerib nii juhatust nõustava kui juhatuse üle järelevalvet teostava organina. Nõukogusse kutsutakse inimesi, kes on oluliselt mõjutanud ühiskonna või interneti arengut.
    2.  Sama isik ei või olla üheaegselt nii juhatuse kui ka nõukogu liige.
    3.  Nõukogu liikmed ei pea olema Ühingu liikmed.
    4.  Nõukogu suurus ei ole piiratud.
    5.  Nõukogu valib oma äranägemise järgi endi hulgast esimehe üheks aastaks. Esimehe ametisse kinnitamiseks on tarvis rohkem kui poolte nõukogu liikmete allkirjaga otsust.
    6.  Juhul kui nõukogu esimehe aastane ametiaeg saab täis, kuid nõukogu pole järgmiseks ametiajaks uut esimeest ametisse kinnitanud, täidab nõukogu esimehe ametit ajutiselt nõukogu vanim liige, olles ajutise esimehe ametis kuni kolm kuud. Juhul kui selle kolme kuu jooksul pole nõukogu uut esimeest kinnitanud, nimetatakse uus nõukogu esimees üheks aastaks juhatuse otsusega.
    7.  Nõukogu võib igal hetkel ametisse kinnitada uue nõukogu esimehe rohkem kui poolte nõukogu liikmete allkirjaga otsusega.
    8.  Nõukogu esimees võib vähemalt poolte nõukogu liikmete allkirjaga otsusega kohustada juhatust kokku kutsuma Ühingu üldkoosoleku. Sellisel juhul määrab üldkoosoleku päevakorra nõukogu esimees.
    9.  Seitsme kalendripäeva jooksul alates juhatuse esimehe kvartaalsest ettekandest nõukogule, koostab nõukogu esimees kirjaliku kokkuvõtte koosolekust, andes sealjuures juhatuse tegevusele omapoolse hinnangu ning avaldab kokkuvõtte Ühingu veebilehel.
    10.  Vähemalt kahe nõukogu liikme vastava kirjaliku nõude korral peab laekur seitsme kalendripäeva jooksul edastama nõudjatele ükskõik millise Ühingu tegevust puudutava finantsdokumendi koopia või põhjendama kirjalikult miks dokumendi koopiat ei ole võimalik edastada.
    11.  Nõukogu esimehe ja kahe teise nõukogu liikme allkirjaga otsusega ning 14-kalendripäevase etteteatamisega nii juhatusele kui ka nõukogule võib nõukogu esimees kokku kutsuda nõukogu erakorralise koosoleku, kuhu peavad ilmuma ka otsuses nimetatud juhatuse liikmed. Kutsutud juhatuse liikme mitteilmumise korral on nõukogu esimehel õigus kohustada juhatust kokku kutsuma Ühingu üldkoosolek, teatades seda sealsamas nõukogu erakorralisel koosolekul. Sellisel juhul määrab üldkoosoleku päevakorra nõukogu esimees. Nõukogu erakorralise koosoleku kokkukutsumise otsuses tuleb ära märkida kas koosolek on kinnine või avatud kõigile soovijatele. Koosolekut juhatab nõukogu esimees ja protokollib nõukogu esimehe volitatud isik.
    12.  Nõukogust lahkutakse omal soovil, surma korral või arvatakse isik nõukogust välja enamuse nõukogu liikmete allkirjadega otsusega.

## V VARA

1.  Juhatuse liikmetega sõlmitud lepingud, millega tekivad MTÜ-le varalised kohustused, tehakse kättesaadavaks Ühingu veebilehel.
2.  Ühingu lõpetamisel jagatakse järgijäänud vara sarnase eesmärgiga mittetulunduslike organisatsioonide vahel.

## VI PÕHIKIRJA MUUTMINE

1.  Kõik käesoleva põhikirja muudatused esitatakse Internet Society Membership Team-ile (ISMT) enne üldkoosolekul hääletusele panekut. ISMT seisukoht muudatuste osas esitatakse enne muudatuste hääletust üldkoosolekul.

## VII RAKENDUSSÄTTED

1.  Põhikirjaga reguleerimata jäetud olukordades rakendatakse Mittetulundusühingute seadust ja teisi Eesti õigusakte.
2.  Vastavalt Mittetulundusühingute seadusele kohaldatakse seaduses sätestatut juhul kui mõni põhikirjapunkt on vastuolus seaduses sätestatuga.
3.  Hiljemalt aastal 2016 toimuval üldkoosolekul vaadatakse üle järgmised küsimused:

    1.  Nõukogu maksimaalne suurus.
    2.  Nõukogu roll, õigused ja mandaadi alused tagamaks efektiivset vahetut järelevalvet juhatuse tegevusele.
    3.  Juhatuse esimehe roll ja ülesanded.
    4.  Juhatuse valimise läbiviimise protsess, s.h. volituste lubamine.
    5.  Juhatuse depolitiseeritust tagavad nõuded ja nende mõttekus.
    6.  Üldkoosolekul kvoorumi nõue teatud funktsioonide, näiteks põhikirja muutmise, läbiviimisel.


Kinnitatud 09.02.2013 üldkoosolekul.

Salvestatud allikast: http://web.archive.org/web/20130308111657/http://kogukond.org/kogukonnast/pohikiri/